=== IMG_9351.JPG ===
SPAGEČIAI SU ŠALTUOJU POMIDORŲ, GRAŽGARSČIŲ
IR ALYVUOGIŲ PADAŽU
Kai grįžtate namo išalkę, tačiau neketinate gaminti nieko sudėtingo, štai receptas patiekalo, kurį
paruošite per dešimt minučių. Skonis bus geresnis, jei pomidorai bus kambario temperatūros, o
ne ištraukti tiesiai iš šaldytuvo.
4 PORCIJOMS REIKĖS
455 g spagečių
5 gražių vidutinio dydžio prinokusių pomidorų
2 saujų šviežių bazilikų
geros saujos skanių juodųjų arba žaliųjų alyvuogių be kauliukų
2 saujų nuplautų šviežių gražgarsčių
1 nubraukto arbatinio šaukštelio džiovintų raudonėlių
arba saujelės šviežių supjaustytų raudonėlių
2 valgomųjų šaukštų saldaus itališko acto
6 valgomųjų šaukštų aukščiausios rūšies pirmojo spaudimo
alyvuogių aliejaus
jūros druskos ir šviežiai maltų juodųjų pipirų
Užvirkite didelį prikaistuvį sūdyto vandens, sudėkite spagečius ir išvirkite laikydamiesi pakuotėje
nurodytų instrukcijų. Susodinkite svečius aplink stalą ir paprašykite išsidalyti gėrimus, lėkštes ir
stalo įrankius, kol jūs pjaustysite pomidorus ir bazilikus. Galite pjaustyti stambiai, galite smulkiai.
Galite supjaustyti ir alyvuoges, jei norite. Smulkiai supjaustykite gražgarsčių stiebelius, o jų lape-
lius - stambiai. Visus šiuos produktus sudėkite į dubenį kartu su raudonėliais. Tada įpilkite saldaus
acto, aukščiausios kokybės pirmojo spaudimo alyvuogių aliejaus ir atsargiai pabarstykite druska
bei pipirais. Ragaukite ir barstykite prieskoniais, kol nuspręsite, kad skonis puikus.
Dabar spagečiai jau turėtų būti išvirę; nukoškite juos (palikite truputėlį vandens). Išdėkite spage-
čius į dubenį su pomidorais ir gerai krestelėkite. Įpilti virimo vandens greičiausiai nereikės, nes
pomidorai yra vandeningi, tačiau, jei manote, kad padažas turėtų būti skystesnis, įpilkite. Dirbkite
greitai, kadangi pomidorus šildo makaronų šiluma, - juk nenorėtumėte, kad atauštų. Jei patieka-
las vis dėlto atauš, nieko baisaus, - turėsite puikias makaronų salotas! Italai tikriausiai valgytų
makaronus su duona traškia plutele. Bus dar skaniau, jei ant makaronų užtarkuosite parmezano
arba itališko avies sūrio (pecorino).